<root>
<page>006r</page>

<div>
<id>p006r_1</id>

<ab>
van kinderen, en bloemen. <i>Asclepiodorus</i>, goet van mate, oft proportie. <i>Amphyon</i>, van ordineren. <i>Serapio</i>, fraey in't groote. <i>Pyreicus</i>, in't cleen. <i>Anthiphilus</i>, in cleen, en groot. <i>Dionisius</i> con alleen Menschen beelden schilderen. <i>Euphranor</i>, alles. <i>Nicias</i>, beesten, besonder Honden. <i>Nicophanes</i>, copieren, en was suyver in zijn werck.<i>Mechopanes</i>, te rouw in zijn verwen. <i>Nealces</i>, fraey van uytbeeldinghe. <i>Aristides</i>, van affecten. <i>Clesides</i>, nae t'leven, oock by onthoudt: en <i>Ludius</i>, van Landtschap. De selve verscheydenheden salmen oock vinden by den dees-tijdtsche Italianen en Nederlanders te zijn geweest, hier te lang te verhalen: waer by de Ieught gheleert sal wesen, om in de Const volherden, te grijpen nae t'ghene Natuere meest aenbiedt. Ist niet de volcomenheyt in beelden en Historien, soo mach het wesen Beesten, Keuckenen, Fruyten, Bloemen, Landtschappen, Metselrijen, Prospectiven, Compartimenten, Grotissen, Nachten, branden, Conterfeytsele<i>n</i> nae t'leven, Zeen, en Schepen, oft soo yet anders te schilderen. maer boven al behoort oft behoeft yeder op t'uyterste yverigh en vyerigh te trachten, om d'eenighe opperste heerschappije onser Consten tot hem te trecken en te vercrijghen, waer toe men sonder eenigh ghevaer, krijgh oft bloetvergieten, gheraken can, als men maer ernstigh met stadighen vlijt de milde Natuere te baet comt: ghelijck ick nu voor eerst mijn lieve Schilder-Ieught, met een hertlijcke vroylijcke aenporrende vermaninghe, ben lustigh daerom t'haren besten aen te spreken, en met eenen haer te raden, geensins afgescheyden, noch vreemt te wesen van alle deught, eere, vriendlijckheyt, en beleeftheyt, dat welcke doch stadighe, trouwe, en ghemeensaem ghesellinnen der Consten, by alle edel fraey gheesten behooren te wesen. Vaert wel.
</ab>

<ab><margin>right-middle</margin><!-- Nothing in margin -->.</ab>

</div>
</root>