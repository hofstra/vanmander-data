<root>
<page>047r</page>

<div>

<id>p047r_1</id>

<ab>
Hun voornemen uytvoerende met eeren,<lb/>
Dit mach wel voeghen de Schildersch' <i>Augusten</i>,<lb/>
Die in Consten toenemen sonder rusten,<lb/>
En in stout schilderen t'rijcke vermeeren: <lb/>
Doch al canmen aldus vrymoedich leeren <lb/>
Met de verwe handelen sonder schricken,<lb/>
Wilt het nochtans met yeder soo niet schicken.<lb/>
</ab>


<ab><margin>right-middle</margin>Ten eersten schier sonder teyckenen schilderen, wil hem met yeder niet schicken.</ab>

</div>

<div>
<id>p047r_2</id>

<ab>
7 Ander zijnder, die met veel moeyten swaerlijck <lb/>
Wt schetsen oft teyckeninghen met hoopen<lb/>
Hun dinghen te samen rapen eenpaerlijck, <lb/>
En teyckenen daer nae suyver en claerlijck, <lb/>
Volcoomlijck wat sy in den sin beknoopen, <lb/>
Op t'primuersel, met een verwe, die loopen <lb/>
Can, dunne ghetempert, oft treckent netlijck <lb/>
Met Potlloot, en vraghent reyn onbesmetlijck.<lb/>
</ab>

<ab><margin>right-middle</margin>Met veel moeyten yet by een brenghen, en dan net teyckene<i>n</i>, is vorderlijck in't schildere<i>n</i>.</ab>

</div>

<div>
<id>p047r_3</id>

<ab>
8 Iae alle dinghen seer vast en ghewislijck, <lb/>
Soo wel binnewerck als omtreck by maten,<lb/>
Sonder een trecksken te falen vergislijck,<lb/>
Dit en gaet niet qualijck, noch vry niet mislijck, <lb/>
maer comt in't schilderen grootlijcx te baten, <lb/>
En op dat het allesins wel mocht laten,<lb/>
En niet versterven, hun verwen sy mede <lb/>
Wel ghetempert gheven yeder haer stede.<lb/>
</ab>

<ab><margin>right-middle</margin>Elcke verwe van eerst op haer plaets legghen, om niet versterve<i>n</i>.</ab>

</div>

<div>
<id>p047r_4</id>

<ab>
9 Maer d'Italianen, hoe sy hun saken <lb/>
Voornemen, t'zy op mueren, oft penneelen,<lb/>
Wt versierde schetsen, met neerstich waken, <lb/>
Sy wel ghestudeert hun cartoenen maken, <lb/>
Alsoo groot als hun werck in alle deelen,<lb/>
En calcherent met stecken van pinceelen,<lb/>
Oft met eenich punt, dat daer toe mach voeghen, <lb/>
Gaen sy't van trecke te trecke doorploeghen.<lb/>
</ab>

<ab><margin>right-middle</margin>Italianen maken cartoene<i>n</i>, dat zijn papieren soo groot als t'werck, net gheteyckent, dat sy dan doortrecken.</ab>
</div>

<div>
<id>p047r_5</id>

<ab>
10 Op dat het ghewislijck, sonder beswijcken, <lb/>
In't werck soude comen, en wel ghelucken: <lb/>
Om in Oly-verwe, sy't eerst bestrijcken<lb/>
Van achter met crijt, of yet desghelijcken:<lb/>
maer op den muer noch weeck zijnde sy't drucken <lb/>
Door (als gheseyt is) te weten, om stucken<lb/>
In Fresco maken, met gheleerde handen,<lb/>
Welck geen ghebruyck en is hier in ons Landen.<lb/>
</ab>

<ab><margin>right-middle</margin><!-- Nothing in margin --></ab>
</div>

<div>
<id>p047r_6</id>

<ab>
11 Nochtans den <i>Florentijn</i>, die soo wel houwen <lb/>
Als verwen const, doe sy des <i>Vaticanen</i> <lb/>
Oordeel in Oly hem wilden doen bouwen,<lb/>
Welck hem niet en luste, want niet dan Vrouwen <lb/>
Ambacht oft werck gherekent was soodanen <lb/>
Wijse van schilderen, naer zijn vermanen,<lb/>
Dan in Fresco wercken heeft hy ghepresen <lb/>
Een constich, en Mannelijck doen te wesen.<lb/>
</ab>

<ab><margin>right-middle</margin>Hier is ghemeent Michel Agnolo, die noemde de Oly-verwe Vrouwen werck, en Fresco Mannen werck.</ab>
</div>

</root>