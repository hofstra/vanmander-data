<root>
<page>009v</page>

<div>

<id>p009v_1</id>


<ab>
Nu ghemaeckt, door oeffeninghe gheduldich,
En d'ooghen aenvanghen te hebben claerheyt, 
Gaet van de vercieringhe totter waerheyt,
Dat is, tot het leven ons meest ghehuldich, 
In welck een doenlijcke soetheyt eenvuldich 
Oprecht is blijckend' in't stilstaen en rueren,
Dat zy u Leydsterr', om tschip nae te stueren.
</ab>


<ab><margin>left-middle</margin>Dat men veel na t'leven doen moet. In het leven is een seker soete simpel doenlijcheyt.</ab>

</div>

<div>
<id>p009v_2</id>

<ab>
<b>14</b> Dits t'wit om nae schieten, den grondt om bouwen,
Gheenen beteren Text is t'allegeren,
Schoonder, noch vaster voorbeeldt om betrouwen, 
Als volcomen naeckten van Mans, en Vrouwen, 
De gheleertste Boecken om in studeren,
Zijn dit, als een oneyndigh practiseren 
Soo zijn Kinder-naeckten, en alle Dieren,
T'waer anders onmogh'lijck om te versieren.
</ab> 


<ab><margin>left-middle</margin>T'leven der Schildery, leydtsterre, grontsteen, en schiet-wit.</ab>

</div>

<div>
<id>p009v_3</id>

<ab>
<b>15</b> T'is wonder wat gracy men siet uytstorten
De Natuer in't leven, aen alle sijden,
Hier is al te vinden wat ons mach schorten 
Van werckinghe, steldsel, en schoon vercorten 
Omtreck, en binne-werck, om ons verblijden:
Door veel doen, en herdoen, met langhe tijden
Datmen uyt zijn selve<i>n</i> doe<i>n</i> moet, om inventie te hebben.
raecktmen ervaren als Meester ter eeren:
maer uyt zijn selven doen moetmen oock leeren. 
</ab>

<ab><margin>left-middle</margin>In't leven vindt ment al.</ab>

</div>

<div>
<id>p009v_4</id>

<ab>
<b>16</b> Iuventy van jonghs moet oock med' opwassen, 
Anders wy qualijck ordineren souden,
En moesten dan om sien naer anders cassen,
Wy moeten oock op proporty wel passen, 
Als wy vergrooten, oft vercleenen wouden, 
En sonderlingh moesten wy wel onthouden, 
T'ghene wy teeckenen om worden vroeder, 
Want siet, <i>Memoria</i> is de <i>Muses</i> Moeder.
</ab>


<ab><margin>left-middle</margin>Memorie, moeder der Muses, daero<i>m</i> gheheeten Mnemosyne, Siet Plutarchum in zijn Kindertucht.</ab>

</div>

<div>
<id>p009v_5</id>


<ab>
<b>17</b> T'is de schatcamer der wetenheyt mede,
maer conterfeytende hebt ghy te letten,
V voorbeeldt te gheven zijn rechte stede, 
Want menigh Schilder daer in oyt misdede, 
Niet te hoogh, te lagh', of te by te setten: 
Sommighe ghebruycken ruyten en netten,
Of raemkens met draden cruyswijs ghespannen,
Om uyt t'conterfeyten fauten te bannen.
</ab>


<ab><margin>left-middle</margin>Voorbeeldt, dat is, het naect, datmen voor heeft te conterfeyte<i>n</i>, niet te by te hebben.</ab>

</div>

<div>
<id>p009v_6</id>


<ab>
<b>18</b> Dits t'<i>Velum</i> dat ick in mijn ordinancy 
Voor by gae, en elcken doch vry wil laten 
Te ghebruycken, oock alderley substancy, 
Want t'is even eens hoe men ter playsancy
Sijn werck can brenghen en ter rechter maten, 
Noch comt grootlijcx de teycken-const te baten, 
Wel te verstaen (met dooden te sien villen) 
Waer Muschels beginnen, oft eynden willen.
</ab>	

<ab><margin>left-middle</margin>Dit velum, is een taem met draden gespannen in ruyten, die men oock op t'papier trect om vast te stellen, siende zijn principael door t'velum.</ab>

</div>
</root>