<root>
<page>012v</page>

<div>

<id>p012v_1</id>


<ab>
En oock d'ander twee van ghelijcke weder.<lb/>
</ab>


<ab><margin>left-middle</margin><!-- Nothing in margin --></ab>

</div>

<div>
<id>p012v_2</id>

<ab>
<b>10</b> Sulcke roerend' acty, loopend' oft gaende,<lb/>
Sietmen den Mensche natuerlijck vertoonen,<lb/>
Soo wel werckend' als in postuere staende, <lb/>
In onsen dinghen dit wel gade slaende,<lb/>
Soo in Kinders, Mannen, als Vrouw persoonen, <lb/>
Sal onsen arbeydt welstandich becroonen,<lb/>
Op een sijd' eens Beeldts wy niet en behooren <lb/>
Arem en been uyt te doen steken vooren.<lb/>
</ab>

<ab>Een gemeen actie in Menschen en Dieren, in gae<i>n</i> oft voort stappe<i>n</i>.</ab>
</div>

<div>
<id>p012v_3</id>

<ab>
<b>11</b> Maer dat wy een wisselinghe ghedincken, <lb/>
Den rechten arem voor uyt comen laten,<lb/>
En t'rechter been achter doen henen sincken,<lb/>
T'slincke been voor uyt, daer teghen den slincken <lb/>
Arem achter wech laten gaen by maten,<lb/>
Altijt cruyswijs, t'zy of de Beelden saten,<lb/>
Oft stonden, soo sal haer de troenge weynden <lb/>
naer den arem, die men voor uyt sal seynden. <lb/>
</ab>

<ab><margin>left-middle</margin>Van een cruyswijse actie te ghebruycken, waer van d'oude en nieuwen tijts Meesters ons voorbeeldt hebben ghegheven.</ab>

</div>

<div>
<id>p012v_4</id>

<ab>
<b>12</b> Sulck' <i>Actitude</i> hebben laten blijcken <lb/>
Raphael d'Vrbin, Machael Angel mede,<lb/>
In hun constighe wercken, van ghelijcken <lb/>
Is dit oock te speuren in den Antijcken,<lb/>
Aen diversche Beelden, constich van snede, <lb/>
En te <i>Florence</i> in die schoone Stede<lb/>
Is sulcken aerdt oock bysonder te mercken, <lb/>
Aen <i>Bolongen</i> wel gheschulpeerde wercken. <lb/>
</ab>


<ab><margin>left-middle</margin><!-- Nothing in margin --></ab>

</div>

<div>
<id>p012v_5</id>


<ab>
<b>13</b> Natuerlijck sietmen in staende postueren, <lb/>
T'hooft ghemeynelijcken ghekeert te wesen<lb/>
Soo den voet gherecht is, noch salmen spueren,<lb/>
Dat t'Lijf hem altijt wil schicken en rueren<lb/>
nae t'weynden des hoofts, als steunsel van desen:<lb/>
maer dit wordt in de stellinghe ghepresen<lb/>
Werckelijcker, nae <i>Actitudens</i> orden,<lb/>
t'Hooft elders als t'Lichaem gheweynt te worden. <lb/>
</ab>


<ab><margin>left-middle</margin>Van t'hooft te weynden anders als t'lichaem.</ab>
</div>

<div>
<id>p012v_6</id>


<ab>
<b>14</b> Oft tammighen onaerdt wil ons ontpaeyen, <lb/>
Dus moetmen op veelderley wijse pooghen<lb/>
Ter beste welstandicheyt t'hooft te draeyen, <lb/>
Want sulcx can gantsch bederven oft verfraeyen<lb/>
Den aerdt eens Beeldts, in verstandighen ooghen:<lb/>
Doch gheen omdraeyen is wel te ghedooghen <lb/>
Aen gheestlijcke Beelden, die men op't beste <lb/>
Soeckt te maken devotich en modeste.<lb/>
</ab>	

<ab><margin>left-middle</margin>Geestelijcke Beelden hoeven niet veel omdraeyen des hoofts.</ab>

</div>
<div>
<id>p012v_7</id>


<ab>
<b>15</b> Sghelijcx salmen altijt niet zijn ghebonden <lb/>
Aen onse voor-verhaelde <i>Actitude</i><lb/>
Maer, ghelijck het noodich sal zijn bevonden,<lb/>
Hier in veranderen t'sommigher stonden:<lb/>
Want <i>Orpheus</i> zijn Harp, soet van gheluyde, <lb/>
Wel heeft verandert, en met snaren ruyde<lb/>
</ab>	

<ab><margin>left-middle</margin>Men sal allesins naer welstant trachten, ende somtijts wat veranderen.</ab>

</div>
</root>