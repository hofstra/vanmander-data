<root>
<page>005v</page>

<div>

<id>p005v_1</id>

<ab>
der, dat met een enckel vocael begint, en by datmen aen de syllaben der regelen bevindt, daer geen versmiltinge waer en nemen, sonderlinghe alst hun soo te pas comt: gelijck als men seggen soude, de achste, de elfste, de ander, geacht, en dergelijcke: da<i>n</i> als men seght te eer, de eerste, te hebbe<i>n</i>, en sulcke meer, die met een enckel vocael tege<i>n</i> een dubbel comen, daer bevind' ick noodlijck geen smiltinghe te moeten volgen, acht oock den toeblaes h.neffens de vocael so crachtigh als een ander vocael te wesen. Nu saegh ick noch geern een gemeen overeencomst van den geslachte<i>n</i>, getale<i>n</i>, en dergelijcke dinge<i>n</i>, gelijck by den Fransoysen, en ander volcken wort ghebruyckt: want sy segghen tot een Man <i>Seigneur</i>, en Signor, maer wy segghen Heer, en elder Heere, Siel, en Siele, Eeer, en Eere, en, en ende, en veranderen, naer het ons in syllaben oft rijmen te pas comt. Hier in, en in meer, sal traeghlijck voorsien worde<i>n</i>: want veel gebreken (daer ick my niet suyver van roem) vind' ick, die wel verbeteringe behoefden: welcke ick verstandighe, diens werck het is, overgheve, en bevolen laet. En keere my tot mijn Schilder-jeught, welcke ick my hebbe onderstaen te leeren schilderen, en niet dichten. Daerom segh ick zijnder nu bequaem, oft begrijplijcke jonghe gheesten oft vaten, tot onse Schilder-const leer-liefdigh oft lustigh wesende, welcker Sielen uyt de seer hooghe hooghte afstijghende, zijn doorghevaren ter gheluckigher tijt, de vernuft-barighste Hemel-teeckenen oft lichten, doe sy den lichamen met een roerende leven toeghevoeght zijn gheworden, oft die in't ghenieten van der eerster Locht uyt soo goede gesterten hebben ghesoghen, oft ingheslorpt een gantsche toegheneghentheyt, in onse Schilder-const behendigh te wesen, op Philosoophsche wijse te spreken, die moghen desen mijnen willighen dienst dancklijck aennemen, en snel-geestigh opmercklijck achten op d'onderwijsighe deelen, die ick in desen mijnen Schilder-consten gront, oft gantschen Schilder-boeck, hen voor ooghen stelle oft voordraghe. Ick verhope dat sy geen cleen voordeel oft nut daer door deelachtigh sullen worden. Hier toe soud' ick hen geern een willigh hert aenspreke<i>n</i>, en eenen moedt geve<i>n</i>. Gelijck de voortijtsche Roomsche Hooftmannen plochten, die door constighe vermaninghen, aen t'spies-swicken der krijghslieden, hun vrymoedicheyt levende verweckt te wesen conden mercken: Soo bespreeck ick, datse onvertsaeghdlijck toetreden, en aengrijpen voor eerst het besonderste deel der Consten, te weten, een Menschlijck beeldt te leeren stellen, oock eyndlijck alle ander omstandighe deelen t'omhelsen, oft immers als Natuere en Geest anders niet willen toelaten, eenigh besonder deel, om daer in uytnemende te moghen worden: want het niet daeghlijcx gheschiet, dat een alleen alles vermagh, leeren, begrijpen, oft in alles uytnemende worden can. Sulcx bevintmen onder onse Const, van in den ouden oft Antijcken tijt te wesen toeghegaen, dat d'een in d'een, en d'ander in d'ander geschickter en beter Meester gheweest is, gelijck men in hun levens sal bevinden. Want <i>Apollodorus</i> leyde sonderlingh toe op de schoonheyt. <i>Zeuxis</i> maeckte te groote hoofden: maer was goet Fruyt-schilder. <i>Eumarus</i> ghewende hem alles te doen nae t'leven. <i>Protogenes</i> con eerst maer scheepkens schilderen. <i>Apelles</i> was in alles gracelijck. <i>Parasius</i>, goet van omtreck. <i>Demon</i>, vol inventien. <i>Tymanthes</i>, verstandigh: in zijn werck was altijts eenighen verborghen sin oft meyninghe. <i>Pamphilus</i> was gheleert. <i>Nicomachus</i>, veerdigh. <i>Athenion</i>, diepsinnigh. <i>Nicophanes</i>, net en suyver, <i>Amulius</i>, schoon van verwen. <i>Pausias</i>, fraey van
</ab>


<ab><margin>left-middle</margin><!-- Nothing in the margin --></ab>
</div>
</root>